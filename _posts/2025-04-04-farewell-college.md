---
layout: post
title: "السنين اقرب مما تبدو في المرآة"
date: 2025-04-04
lang: ar
categories: blog
---

اليوم الجمعة الرابع من أبريل 2025 يكون بالضبط باقي شهر واحد على آخر امتحانات لي في الجامعة ، اكيد طبعا الواحد مبسوط انه خلاص شابتر البكلاريوس ده ممكن يقفله ويشوف الخطوة الجاية شنو لكن في نفس الوقت في شوية حنية كده على ال7 سنين الفاتو ديل . في كم حاجة حاسي لو عِدت الجامعة تاني حاعملها بي صورة تانية وفي كمية حاجات صدفت انها زبطت معاي فحبيت اخد اخر فرصة انه اشارك تجربتي والحاجات الاتعلمتها طالما لسه طالب والتجربة لسه فريش في راسي وفي نفس الوقت البوست ده يكون ختم وداع للمسيرة الجامعية حقت العبد لله .

## ابدا اعرف انت عاوز شنو

هنا في معضلة حقيقية لانه انت ما مضطر تعرف انت عاوز شنو في الجامعة ممكن عادي تحضر محاضراتك وتمتحن امتحاناتك لحدي ما تتخرج وخلاص . لكن دي اخر فرصة تفكر في موضوع انت عاوز شنو في الدنيا دي قبل تضطر تركب مسار احتمال تكون ما عاوزه ، الازمة الحقيقية بتبدا بعد تتخرج وانت ما عارف هل عاوز تواصل في المسار الاكاديمي وتقرا ماستر ودكتوراه ولا سوق العمل توش ؟ عاوز تعيش في ياتو دولة ؟ اهم حاجة بالنسبة ليك القروش ولا حرية الوقت ؟ عاوز تبدا بزنسك الخاص ولا عاوز تركب السلم الوظيفي بعدين ؟ حتى داخل مجالك عارف انت عاوز ياتو تخصص بالضبط ؟

![Haggis hole](/assets/img/haggis-hole.png)

ده جزو بسيط من الاسئلة المفروض مش تبدا تفكر فيها من اول يوم تخش الجامعة ، بل حتى في حاجات بتسهل عليك كتيييييير لو بديت تاخد فيها خطوة عملية اثناء الجامعة . لو عاوز تسافر دولة معينة ممكن تبدا تتعلم لغتها ، لو عاوز تقدم في برنامج ماستر ولا دكتوراه معين مفروض تحاول تنشر ورقة علمية ولا تشارك في مؤتمر ، لو عاوز تتخصص في مجال معين مفروض تلقى فيه تريننج في شركة ولا تشارك في مسابقة ولا تنظم نشاط عنده علاقة بي المجال ده و غيرها الكثير.
ممكن طبعا تحصل حاجة زي تقوم حرب مثلا وخططك دي كلها ترميها في الزبالة لكن ده ما بيمنع انه التخطيط عنده فوائده بس خلي خططك مرنه شوية وخلي الشنطة قريبة.

## انت مسؤول من نعمة التعليم

عشان اغلب الطلبة الجامعيين بيكونوا من اسر متعلمة وشلتهم واصحابهم كلهم متعلمين برضو الواحد بينسى انه التعليم العالي ده حاجة بسيطة لي ياتو درجة في السودان ، ماف احصائيات قريبة طبعاً لكن اخر داتا بتقول انه تقريباً نصف الاطفال ما بيخشوا مدارس الاساس <a href="#citations-1">[1]</a> ، 40% من الشعب امي وحتى ال60% البيقروا ديل كم منهم قراية خلاوي ؟ نص الاطفال البيقرو اساس ديل كم منهم بيخشوا ثانوي ؟ كم بيخشوا جامعة ؟ كم منهم بيتموا الجامعة ؟

لمن تحسبها بتلقى انك كطالب جامعي ساي بغض النظر عن التخصص والجامعة انت من اكتر 5% محظوظين في البلد دي والنسبة بتقل كتير لو كانت نسبتك عالية وقدرت تخش تخصص انت عاوزه في الجامعة الانت عاوزها ، حاجة اقل من 0.05% من الناس الفي عمرك في السودان.

اتخيل انك ماشي في الشارع وفي زول فجأة وقع غمر قدامك ، لو كان الشارع زحمة والناس كتار حوالينه ممكن بس تشوف الحاصل شنو وتمشي على اساس انه في ناس تانيين ممكن يساعدوه . اما لو كنتوا براكم انت وصاحبك راجعين بليل وفجأة الزول ده وقع في نفس الشارع وماف زول غيرك هنا المسؤولية<a href="#citations-2">[2]</a> بدل تكون موزعه على كل المشاة حتكون موزعة بينك انت وصاحبك بس ولو خليتوه ومشيت ضميرك حيأنبك.

انت كزول من ال0.05% ديل مفروض ما تنسى انه الشارع حوالينك فاضي لي ياتو درجة ، لو في يوم قلت "ياخ البلد دي ما فيها كفاءات" الكفاءات ديل مفروض انت زاتك يا بليد ، مرات الواحد بقعد في بنشات الجامعة و بتلفت بتتذكر انه القدامك ديل سقف الطموحات في السودان ، زي ما انت بتشوف طلبة الدول البرة وبتقول اه ديل امورهم واضحة ليهم يحق يفوزوا في المسابقة ديك ولا يخترعوا الحاجة ديك ، انت نفس الشي 99% من السودانيين بيحددوا الممكن الانسان السوداني يعمله من خلالك كطالب جامعي ، اقصى انجازك ياهو اقصى انجاز جيلك في البلد ودي ما مسؤولية بسيطة نهائي ، فقبل ما تدك محاضرة ولا تغش في امتحان ولا ترضى بي حق النجاح اتذكر الحاجة دي.

## ماف زول بيندم انه معدله عالي

شوف ، لو في زول في الدنيا دي كان مقتنع انه المعدل ما مهم ياهو انا فكونو اقول ليك انه حافظ على معدل عالي دي اكتسبتها عن اقتناع زي البيتولد كافر وبيخش الاسلام على اقتناع ، مهما كان خيارك كخريج سواء كان المجال الاكاديمي ولا العملي ولا ان شاء الله داير تفتح دكان في السوق ، المعدل العالي ما حيضرك! الناس البيقولو المعدل ما بيفرق بيقولوها لانه في كمية ناس زيك معدلهم كويس وفعلا ما حيفرِّقك كتير من باقي المقدمين على الوظائف ولا المقدمين على الماستر لكن ابقى راجل قدم بي معدل كعب وشوف الوضع حيكون صعب كيف.

باختصار المعدل الكويس ما بميّزك شديد لكن المعدل الكعب بضرك شديد فما تخاطر!

المشكلة انه كونك تحافظ على معدل كويس ده ما صعب زاتو الموضوع ما محتاج تعتكف وتعدي يومك كله قراية مجرد كونك بتقرى المحاضرات اول بي اول ده براه كفاية انك تجي اول الدفعة في اغلب الجامعات والتخصصات للاسف فما تخاف انه القراية تضر جوانب حياتك التانية ، ممكن تقيس الحاجة دي بي سرعة المعدل:

سرعة المعدل = المعدل/زمن القراية

العنده اسرع معدل ياهو البجيب اكبر معدل بي اقل زمن قراية

## اكبر فخ ياهو الاحساس الزائف بالعجز

في السيكشن ده حالبس طاقية الدحيح شوية وابدا بي دراسة<a href="#citations-3">[3]</a> اتعملت في 3 مجموعات من الكلاب

**مجموعة أ (الكنترول) :** كانو ربطوهم فترة التجربة وبعداك فكوهم بس ما عملو ليهم حاجة

**مجموعة ب (المُختبرين) :** كانو كل شوية بيضربوهم كهربا في اوقات عشوائية لحدي ما الكلب يدوس ليه زر كده بعداك الكهربا بتقيف

**مجموعة ج (العاجزين) :** كانو بياخدو كهربا في نفس الوقت مع كلاب المجموعة ب وعندهم زر برضو لكن لمن يدوسوه ما بيوقف الكهربا ، يعني كلاب المجموعة ب اتكهربو كلاب ج بيتكهربوا معاهم ، كلاب المجموعة ب داسو الزر ووقفوا كهربتهم كلاب ج كهربتهم بتقيف برضو.

بالنسبة لي كلاب المجموعة ج الكهربا كانت بتضرب وتقيف براها ماف حاجة الكلب حيعملها بتوقف المعاناة فبياكلها في حنانه بس لحدي ما تقيف براها. الكلب كان عنده احساس **حقيقي** بالعجز من انه ما بيقدر يعمل حاجة عشان الكهربا تقيف.

فقامو في الجزو التاني من التجربة ختو الكلاب من الثلاثة مجموعات كلها في صندوق بيضرب كهربا تاني لكن المرة دي ماف زر بس اطراف الصندوق قصيرة الكلب بيقدر ينط فوق ليها عادي ، كلاب المجموعة أ والمجموعة ب الاتنين بعد فترة بيتلبوا من الصندوق وخلاص لكن كلاب المجموعة ج بيقعدوا يكوركو جوة الصندوق بس كلما الكهربا تضربهم ، الكلاب في المجموعة ج بيتعلموا او بيكتسبوا احساس **زائف** بالعجز من الجزو الاول من التجربة فبيقوم العجز المكتسب ده بيشلهم في الجزو التاني من التجربة.

في ال25 سنة العشتهم في الدنيا دي لاقوني كمية من الأهل والاصدقاء بكون امورهم جايطة بي اي نكهة من نكهات جوطة الأمور ، في البكون القراية معصلجة ليه وفي البكون جيبه مقدود وفي البكون مريض المرض الفسيولوجي الواحد ده وفي البيكون عنده مشاكل شخصية وغيرها ، كلهم بيكون في حاجة او حاجتين ممكن تخفف بيها عليهم شوية او تسهل عليهم التعامل مع المشكلة على الاقل الا بس البكون عنده حركة العجز المكتسب<a href="#citations-4">[4]</a> دي ، بتحس كأنك بتتكلم مع حيطة ماف اي حاجة ممكن تساعده بيها الا يساعد نفسه براه . لمن تكون طفل او مراهق ممكن واحد يجبرك تطلع من الحفرة دي سواء ابوك أو امك او اي زول عنده راي عليك يعني لكن لمن تجيك المصيبة دي في عمر الجامعة وما بعد انت بتكون المسؤول الوحيد من ثقتك في قدراتك .

لمن بديت الجامعة كان في كم زول بتكلم انه فترة الجامعة دي عاوز احسن الانجليزي بتاعي وعاوز اتعلم البرمجة وابدا مشروع واصرف على نفسي واعمل صفحة سوشيال ميديا واخش الجيم .... الخ ، السايد كويستات المعروفة دي . المهم الناس ديل سنة ثانية ولا ثالثة بالكتير 75% منهم بتلقاه كسر الحنك ، لحدي هنا عادي ومتوقع يعني كلنا بنبدا حاجات وما بنتمها لكن المشكلة انه بعديها خلاص ما بيجيب سيرة هدفه القديم ولا واحد جديد زاتو ، بيبقى عايش في وضع الطيران وبيفقد المبادرة نهائي ، قراية بخ .... جيم بخ ... مشروع بخ ... تجي تقول ليه تتذكر لمن كنت عاوز تعمل الحاجة ديك "ااي والله يا مان ههههه والله كنت وهمي عديل" . حاجة محزنة لمن بهناك كأنه الواحد شمعته انطفت .

الخطير في الموضوع انه العجز المكتسب ده ممكن الواحد يبرره لي نفسه على انه الزول بقى "واقعي" وبيمد رجله قدر لحافه وانه زمان كان ساذج ما بيعرف يخت اهداف واقعية ، يمكن مرات يكون صاح فعلا الهدف الكنت خاتيه من البداية داك ما كان ممكن تحققه مهما عملت زي ما فعلا في الجزو الأول من التجربة كلاب المجموعة ج ما كانت بتقدر توقف الكهربا ، القصة بس انه طموحك ما ينطفي عشان مرة ولا مرتين امورك جاطت . احسن تكون ساذج شوية مما تكون واقعي مكسور.

خلال فترة الدراسة الجامعية دي الواحد بيكون عنده مخزون من الثقة بالنفس ، كلما عملت خطة وزبطت المخزون دي بيزيد كلما عملت حاجة وجاطت المخزون ده بيقل ، أي محاولة انك تصل لي هدف معين يعتبر مخاطرة بي ثقتك في نفسك فلمن تكون في فترة حرجة وامورك جايطة وحاسي بالعجز أجِّل الاهداف الكبيرة وابني المخزون ده شوية شوية . لمن تكون حاسي انك مقطعها وبتقدر تعمل اي شي بعداك امشي حرر فلسطين ولا اطلع القمر .

![Dion Waiters: I'd rather go 0 for 30 than 0 for 9, because if you go 0 for 9 that means you stopped shooting. That means you lost confidence.](/assets/img/dion-waiters-quote.png)

سايد نوت الحاجة دي لمن تربي اطفال بتكون مسؤليتك برضو انه تختار ليه التحديات المناسبة في الوقت المناسب عشان تبني ثقته بي نفسه.

## للمهندسين : اشتري كالكوليتر كويسة

حتقعد معاك فترة الجامعة كلها ومع الزمن بتبقى اغلى ما تستخسر فيها قروش

## للمهندسين : اشتغل مشاريع تطبيقية في وقت فراغك

للاسف لحدي هسي وانا عاوز اتخرج كانت وما زالت الهندسة نشاط غريب في كلية الهندسة ، في كذا كورال ، جلسات غناء كل خميس ، في كمية كبيرة من الجمعيات الهندسية لكن اغلب انشطتها "ثقافية" وما اظن الحاجة دي حكر على جامعة الخرطوم بس ، النشاط الهندسي الما اكاديمي محتكر بس على اسبوع المهندس ولا الفعاليات المشابههة ليه ودي مصيبة كبيرة الصراحة .

شوفت كم محاولة عشان تقوم جمعيات الناس بتعمل فيها شغل هندسة جامد لكن دايما الناس بتعلق في شغلة منو يمسك الاعلام والرئيس والدستور والخطاب ، ما اي حاجة الا تكون اتحاد طلاب وجسم ونقابي والكلام الكبار كبار داك ، انت واصحابك دقو ليكم شير اشتروا كم موتور وصاج حديد واردوينو وامشي قلع اسلاك من العاب الشفع البايظة عندكم في البيت وكان الله يحب المحسنين . لسبب ما اتكون عند الطالب السوداني حب للبيروقراطية والخطابات والاجتماعات واتكون عنده فكرة انه اي حاجة لازم تتعمل "بصورة مؤسسية" لكن الموضوع ابسط من كده بي كتير .

كل مشروع بتعمله في فترة الجامعة غير انه حيخليك تاخد المواضيع البتقراها وتطبقها بي شكل عملي وتعمق فهمك للمواد البتدرسها وكده ، بديك نوع من المتعة ماف زيه بتاع انك تعمل حاجة وتشوفها شغالة قدامك .

الانسان بي طبعه ولوف ، انت متعود تعيش في عالم فيه عربات وبيوت وكباري وكهربا وكمبيوتر وانترنت كأنه الحاجات دي مسلمات ، ساهل الواحد ينسى انه اي حاجة حوالينك في زول صممها وتعب فيها عشان تتحول من فكرة في راسه لي واقع ، كل كرسي وحيطة وقلم ، كل كيس نايلون ومسمار وباب وقطعة قماش انت بتشوفها دي في زول تعب وميتينه طلع عشان تتولد.

![Everything around me was someone's lifework](/assets/img/gordon-brander-bio.png)

ما بتعرف العالم ده مكان جاسئ ومعادي للتشكيل ومعقد لي ياتو درجة الا بعد ما تحاول تطبق افكارك انت زاتك وتشوف الشغلة دي حارة كيف بعداك بتبدا تتحسس نعمة البيئة التعبوا فيها ملايين البشر الانت عايش فيها دي ، بعديها طوالي بتحس بالفخر انه انت زيك وزيي وزي باقي الناس ديل عندك القدرة انك تشكل البيئة الانت عايش فيها ، متعة انك تعمل حاجة في العالم الفيزيائي من فكرة في راسك ده جزء اساسي من شخصية المهندس واحساس مفروض تجربه مرة على الاقل قبل ما تتخرج.

<span id="citations-1">1-</span> [Rights tracker](https://rightstracker.org/country/SDN)

<span id="citations-2">2-</span> [Diffusion of responsibility](https://en.wikipedia.org/wiki/Diffusion_of_responsibility)

<span id="citations-3">3-</span> [Seligman ME (1972). "Learned helplessness". Annual Review of Medicine](https://www.annualreviews.org/content/journals/10.1146/annurev.me.23.020172.002203)

<span id="citations-4">4-</span> [Learned helplessness](https://en.wikipedia.org/wiki/Learned_helplessness)
